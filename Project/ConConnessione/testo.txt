ciao
io sono 
un testo
da togliere
le linee
ciao
Se stai leggendo queste righe direi che il titolo provocatorio ha fatto il suo “sporco” lavoro: sono riuscito a catturare la tua attenzione.

Ma non è la tua attenzione che mi interessa oggi, quello che mi interessa è il tuo atteggiamento mentale… comunque, non perdiamoci in sofismi ed iniziamo con ordine.

Chi sono io per dirti certe cose?
Chi sono io per dire che la tua vita fa schifo? Nessuno.

Ma vuoi sapere il bello? Anche tu hai pochissime credenziali per dire che la tua vita fa schifo!

Se stai leggendo questo articolo dallo schermo di un computer o di uno smartphone, grazie ad un collegamento internet, magari dopo aver mangiato una bella colazione e aver fatto una decente notte di sonno sotto un tetto coperto, beh, indovina un po’? Fai parte di quel 5% della popolazione mondiale che non può proprio permettersi di dire che la sua vita fa schifo.

Guarda Andre’, partiamo proprio male: la ramanzina sui poveri bambini africani che muoiono di fame te la puoi risparmiare! Tu neanche ti rendi conto di quanto sia incasinata la mia vita! Vogliamo poi parlare della crisi economica! Li hai visti gli ultimi dati sulla disoccupazione? Ca**o è risalito pure lo SPREAD!

Questo articolo non ha l’ambizione di trattare i grandi problemi dell’umanità o dell’economia, questo articolo parla di te: parla di quello che ti ripeti continuamente nella tua testolina, dell’atteggiamento mentale con cui affronti le sfide della vita e del come puoi iniziare a rivoluzionare la tua esistenza attraverso un piccolo/grande cambiamento.

Ma prima dobbiamo parlare di una semplice formula…

La formula dell’atteggiamento mentale
L’atteggiamento mentale è l’insieme delle interpretazioni che dai e delle reazioni che hai di fronte ad una specifica situazione.

La formula dell’atteggiamento mentale include 3 elementi:

La Situazione, ovvero un accadimento della nostra vita.
Il Pensiero, ovvero ciò che pensiamo di fronte ad una determinata situazione.
La Reazione, ovvero come agiamo in conseguenza di quanto abbiamo pensato.
Situazione + Pensiero = Reazione

Molti credono che questa formula preveda solo 2 elementi: Situazione = Reazione.

Ma la realtà è che la nostra ReAzione è sempre frutto della combinazione tra una determinata situazione e ciò che ne pensiamo a riguardo. Il terzo elemento, il pensiero, può essere al contempo la nostra condanna o la nostra salvezza.

Se la nostra vita fa schifo (reazione) non possiamo quindi prendercela esclusivamente con ciò che ci capita (situazione), ma dobbiamo iniziare a fare molta attenzione a ciò che pensiamo (pensiero).

Questo è un grande vantaggio: spesso è difficile avere il controllo di ciò che ci accade, ma attraverso un adeguato allenamento possiamo sempre controllare ciò che pensiamo.

Se quella che abbiamo visto è la formula dell’atteggiamento mentale… inizi a capire qual è il vero motivo per cui la tua vita fa schifo?

La tua vita fa schifo perché sei un frignone
Ti ho già parlato della specie del frigno – frignonis in un precedente articolo.

Il frignone doc si lamenta continuamente, è sempre contro qualcuno o qualcosa: è contro i politici che hanno rovinato questo paese, è contro gli speculatori che minacciano l’economia, è contro gli immigrati che gli rubano il lavoro.

Il frignone è contro, a prescindere.

Indovina cosa succede a quelle persone che sono continuamente contro qualcosa, ovvero sono focalizzate giorno e notte su ciò che non vogliono nella loro vita…

…Bingo! Non fanno altro che attirare sempre più ciò che non vogliono nella loro vita (e qui i fan della Legge di Attrazione hanno appena avuto un orgasmo multiplo).

Che tu sia un fanatico della Legge di Attrazione, che tu creda nelle strane interpretazioni della Fisica Quantistica da parte dei para-guru o che semplicemente tu segua il tuo buon senso, poco importa, scegli liberamente la lente interpretativa che ti convince maggiormente, ma stampati bene in mente quanto segue:

più ti concentri su ciò che non vuoi e più lo vedrai spuntare in ogni dove nella tua vita.

In altre parole: continua a frignare e la tua vita continuerà a fare schifo.

Ma fortunatamente c’è una soluzione…

Un semplice cambiamento
La citazione di Madre Teresa di Calcutta, con cui ho aperto questo articolo, è l’unico vero segreto che devi imparare per cambiare davvero il tuo atteggiamento mentale ed in definitiva la tua vita.

Smettila di riempire le tue giornate, i tuoi pensieri ed i tuoi dialoghi di tutto ciò a cui sei contro ed inizia a vivere, pensare e parlare di ciò a cui sei a favore.

Pensi che quelle chiacchiere davanti alla macchinetta del caffè in cui ti sfoghi con i tuoi colleghi di tutto ciò che non funziona siano innocue? Beh, ti stanno letteralmente rovinando la vita.

Prova per un giorno (un’ora soltanto, se non ti riesce la prima volta) a smetterla di lamentarti: inizia a concentrarti solo su ciò che vuoi veramente.

Quali sono i tuoi obiettivi? Quali mete vuoi raggiungere? Quali soluzioni hai in mente per i problemi che ti/ci circondano? Quale può essere il tuo contributo? Cosa puoi fare adesso, in questo preciso istante?

Ti sto suggerendo di far scattare una piccola leva nella tua mente, di innescare un cambiamento che potrebbe apparire semplice, quasi banale, ma che nella realtà richiede molto allenamento e che in compenso ti ripaga con frutti dolcissimi.

Chi sono io per dirti certe cose? Te l’ho detto, nessuno. Ma questa volta tu sei l’unico che può mettere alla prova quanto ti ho detto ed iniziare finalmente a cambiare vita.

Post Scriptum
La prossima settimana pubblicherò un nuovo articolo sulla memoria e le tecniche di studio intitolato: “la formula segreta della memoria“. Iniziamo a scaldare i motori per la nuova guida di EfficaceMente dedicata allo studio… ;-)

